---
title: "Electric Current Zie - Basic Logic"
date: "2024-10-20"
categories: 
  - "hmar"
tags: 
  - "explorations"
---

![](images/pexels-photo-1432676.jpeg)

Electric le electric thil , electronic devices eiti hai , Phone , TV , Radio , le Computers hai hi an zawmna logic eiti hi mak kati tawp theinaw thil pakhat ve ana , ka hriet po tlawmte hung hril ve katih.

Ei tulai khawvel ahin electric current hi ban (foundation ) pakhat ve ana, ei nitin nunah current umlo chun a kim thei naw lei hin hriet chieng hi apoina a um bek in ka ring nawh.

Current eiti hi Power House , Supply current cho hi an naw a, solar a ei lak current khawm hi current ana , tui le thli anthawk ei lak suok hai khawm hi current an nih.

Current hriet thiem ding chun energy (tha) hi iem ana ti ei hriet thiem a trul a.

Nisa sat nasan , tui luong nasan le thli vuong na san hai hi energy (tha) eiti chu anih.

Anni ah energy (tha) a um leia hieng thil hai hi an um dan taka an um an na.

Ri khawm hi energy (tha) chi khat ana , trawng a hang hril fie tak2 thei thil an nawh a anchu hi anthawk a ei lak suok pakhat chu electric current hi ana.

Electric ah Current , Voltage , Watts ti hai ei lut hma a zie hi hriethiem inla, Software le Hardware hai , Artificial Intelligence hai khawm hrietthiem a awlsam ding anih.

Coding language, C++ , Java , Python etc thiem ringawt hi a huntawk naw a , Current luong dan basics hardware le software inzawmna bek hrietthiem lo chun implementation akim tak2 thei ngai nawh a,

3D character siem dingin ru le chang inhem dan  hriet a tangkai a , thingkung lim siem dingin thingkung chi dang dang hai um dan a kau , zung le hna , a piengcham ,  (basic anatomy of a tree) hriet a trul ti ang anih.

Electric current le internet khawm hi a danglam na taluo aum naw a , internet anthawk signal ei dawng a thalak , le hla hai ei ngai thei hi electronic signal hmanga inlawn (travel) ana , phone le computer haiin electric current in circuit board ahai soundwaves hai digital data analog ah anlet khawm hi **energy principles** angkhat an zui leia mihriem thrang na umloa an let thei ana.

Hi lei hin electric a fundamentals hai hrietthiem chun internet , hardware , software le artificial intelligence hai hang hrietthiem hi aharsa ta naw ding anih.

Electric current hi chi hnih a uma chong hai chu Direct Current (DC) le Alternating Current (AC) an nih.

Electric ah AC le DC eiti hi adanglam na taluo a um naw a. **_DC Current hi current inlap loa tluong taka kawng khat tienga current luong hi ana._**

A umzie chu current hrui hi A,B,C,D in ei thre chun A - B hi positive wire ani chun C - D hi negative wire ning ata. Direct Current (DC) hi A anthawk B fe thlenging C ah aluong a D a luong suok hlak anih.

![](https://dmuolhoi.wordpress.com/wp-content/uploads/2024/10/direct-and-alternating-current-ac-dc3842454159528644091.jpg?w=452)

**_Alternating Current (AC) hi current inlap hi ana, ina ei hmang hai hi Alternating Current (AC) chu  ana , anlap zat hi second khat ah vawi 50 mani vawi 60 ani dan naran hlak a._**

Achunga DC a tekhina angin current hrui hi A,B,C,D, in ei thre nawk chu Alternating Current (AC) hi a mawl zawng tak a hril ding chun A anthawk C chen Positive in a luong a C anthawk A negative In a luong kir nawk hlak tina anih. Hi thil hi **Positive half cycle** le **Negative half cycle** einti hlak anih.

Hilai a ei hrietthiem ding chu AC a current flow hi chi thum a uma , chuong hai chu **Positive Current (+) , Negative Current (-)** le **No Current (x)** ti hai an na.

No current hi ei hril sa na san chu , negative current hi current umlo (x) le an ang naw a, hrilsa ani kher kher ngai naw lei hin , tamtak in a hrietthiem suol pha hlak anih.

YouTube le Social Media ahai AC luong dan ei en lem chun Negative Current (-) hi representation khawm a um ngai naw a , Positive Current (+) luong dan cho an suk lang hlak a , hrietthiem awlsam na dinga Positive Current (+) luong dan cho an suk lang hi kei chun hrietthiem antak lem hi kati leiin hi flow states pathum hai hi ka hung hrilsa anih.

Asanchu PCB a current luong dan hrietthiem na ding chun hieng flow state pathum hai hi chieng tawk a hrietthiem atrul kati leiin.

Negative current (-) hi electron in negative charge an chawia hmun khat (point a) anthawk hmun dang (point b) an luong hi ana, hi umzie chu negative current (-) hin hlutna (potential) aneia , no current (x) ruok chun hlutna (potential) anei ve naw anih.

![](https://dmuolhoi.wordpress.com/wp-content/uploads/2024/10/alternating-current-graph8048311715347246734.png?w=575)

A chunga lim hi sine wave ana , wave insang hi Positive Current (+) ana , a hnuoi tienga um hi Negative Current (-) ana.

No current (x) representation siem ding chun hi sine wave hi a um naw ding tina anih.

AC Positive (+) anthawk Negative (-) ah aluta a Positive (+) a an thlak thleng nawk hin current hi hun sawt naw te a um ngai naw a — Negative Current (-) ani sung hin, anachu hi thil hi anrang taluo leiin bulb a khom fit inla ei hmu hman naw ding anih.

Hi thil inlap hi frequency anta , second khat a vawi 50 inlap chu 50 Hz frequency AC Current eiti hi anih.

Second khat a vawi 50 inlap hi mihriem mit hin ahriet thre thei naw leiin anlap lo angin ei hmu hlak a , AC current hi 1 Hertz in lo hung ta sien bulb hang fit inla an lap (on/off) ei hmu thei ding anih.

50 hz in vawi 50 an lap kati chu, second khat sungin vawi 100 postive le negative inkar an lap tina ana, a chieng zuol nawk na dingin second khat sungin vawi 50 positive vawi 50 negative tina anih.

Hi inlap laia hun sawtnawte current umnaw hi ei thuomhnaw (electronic appliances ) hai hi , hi ding renga siem ani lei hin a umnaw sung sawtnawte hin a thi hman ngai naw anih. Hi thil hi PCB ah AC hi DC in a luong lut lei anih.

A umzie chu ei current hmang hi 50 Hz niloin frequency dang , tekhinan 10 Hz , 20 Hz le 1 MHz khom in hung sem ta hai sien ei electric thuomhnaw hai hi ei hmang thei naw ding tina anih.

Power House anthawk AC an hung thawn hi Meter box a lut In hrui pahni (2) mani pathum (3) mani in a um hlak a.

Chuong hai chu Negative (-) , Positive (+) le Ground (0v) an na.

DC a chun hrui pahnih Positive (+) le Negative(-) cho a um thung a.

**Negative current (-)** le **Positive current (+)** **hi AC acho a um hlak a** ,

DC a Positive Wire (+) le Negative Wire (-) hai hi electric current a luong kim na ding , circuit kim na dinga thil pawimaw um ana , hi negative le positive wire a DC current luong hi Negative Current (-) le Positive current (+) ani hran nawh ti hi ei chieng a trul anih 

A umzie chu AC an lap lei hin Negative Current le Positive Current hai hi um ana , inlap loin DC angin tluong takkin a luong chun DC ani tina anel.

AC current hi Power House anthawk ei ina hai chen a hung a , ei electric thuomhnaw hmang hai current le ei hang fit hin DC in an chang a ,hi DC hi Oscillator hmangin circuit board ei ti ah on / off pulse asiem a , hi on off pulse hi Negative (-)  le Positive (+) in ei ko hlak a , anachu hi signal hai hi ko dan indik tak chu **logic 0** le **logic 1** ti hai an nih.

Sierkawp chun hi on le off hi Pakhat (1) le Biel (0) ah an hlutna asie a, 

Ei hriet ding chu biel (0) in hlutna anei hi Philosophy le Mathematics ah khawm hmu dingin a uma , hlutna neilo anga ei ngai hi andik naw anih.

Hi current signal pahni hai hi **Binary Logic** ei neina san ana , hi signal pahnih chau a thil ei siem suok hi amak na tak anih.

Wall outlet , Plug eiti anthawk AC current hung suok hi phone charger le adapter khawm nisien DC in an let a , hi current AC anthawk DC a anlet hi **Rectification** anti hlak a.

Rectification zoa chun hi DC signal hi hrui pahni in an thre a positive (+) le negative (-) anachu ei hriet ding chu PCB ah hi current a luong lut hin AC angin an lap ve naw leiin ei suk lap fom a.

Nakieta ei hril angin hi inlap a on/off hi frequency eiti chu anih.

Hang hril fie nawk lang , Negative eiti hi PCB achun **logic 0** anti hlak a, Postive hi **logic 1** anti thung anih.

PCB a DC Signal a negative le AC a negative hi adanglam na bek aum naw anachu PCB ahin AC hi DC in an let a , hi DC signal hi **Oscillator** in AC angin a suk lap fom a, anachu AC ang tak in an lap ve naw ti hi ei hriet a trul anih.

An ang naw na chu DC hi **Square Wave** ana AC hi **Sine Wave** ana , a umzie chu AC current hi Positive (+) anthawk Negative (-) ah alut ding hin tluong takkin alut a , DC a oscillator hmanga a logic 1 le logic 0 ei siem fom,  hi Logic 1 (+)  anthawk Logic 0 (-) a lut thut na hi anih.

**_Oscillator ti hi Hmar trawng a inlet chun asuk lap tu tina ana, Clock ti khawmin an ko hlak._**

Negative line hin AC khom nisien DC khom nisien ama khat khoma signal data hlutna aneia , positive line in reference (an lap na hun) a laka , a hriet theina dinga um ana , 

PCB ah DC current hi AC angin inlap sien khawm DC ani zing ti ka hung hril ta angkhan

AC angin inlap sien khawm an ang naw na chu "**Oscillator - clock"** hmang a DC current AC anga ei siem hi **Square Wave** in a suoka , AC current ruok  chu **Sine wave** ana DC ang hin signal hi a chieng ve naw anih.

Hi lei hin AC hi DC ah eiin let a , Oscillator hmangin DC hi AC angin ei suk lap anih.

![](https://dmuolhoi.wordpress.com/wp-content/uploads/2024/10/pcb-1-1242164-f9e3a6d96108970560458661249.jpg?w=1024)

A awlsam zawng a hang hril nawk chun current ei hmang hai hi Tape Deck, TV , CD , DVD , ti hai le adang hai AC ah anin nghat achu  PCB ah alut hin Oscillator hmangin DC in an let a , hi DC current inlap hi PCB ah  transistor , resistors , capacitor eiti haiin signal izir in a output a siem a, a output hi PCB logic izir ani ve thung anih. 

PCB Logic hi mawl taka hril ding chun transistor, resistor le capacitor, sensor ti hai ei rem dan izir hi PCB Logic eiti chu anih.

Electric Signal -> Input -> PCB Logic -> Output

![](https://dmuolhoi.wordpress.com/wp-content/uploads/2024/10/pexels-photo-8038906.jpeg?w=1024)

Tekhinan' Cassette hrui hi mit lawng a en chun anruol thlap a , a pawng na bik le pawng naw na bik ti hmu thei ani naw a anachu **_khawl_**  in a hang en chun inruolnaw na tamtak a uma , a **tape head** eiti hin apawng le a pawng naw izir in signal a thawn a , chu signal izir chun speaker anthawk ri asuok anih.

Hi signal hi voltage ana , anachu tulai chu binary data biel (0) le Pakhat (1) ei hmang hlak antah. Cassette tape a magnet a data um hai hi analog data eita , binary data hmang loa voltage a an let tawp hi analog signal eita anchu tulai a digital logic eiti hai hi analog to digital le digital to analog converter hmangin ei inlet hlak anih.

Hi laia **_khawl_** kati hi sensor ana , tekhinan Tape Deck a a head eiti hi sensor chikhat chu anih.

A pawng le pawng naw ti khawm hi magnetic data hril awlsam na ding a ka hung hmang anih.

<figure>

![](https://dmuolhoi.wordpress.com/wp-content/uploads/2024/10/rdt_20241020_191001732357843407995796462156222292097402.jpg?w=1024)

<figcaption>

Tape Player Sensor

</figcaption>

</figure>

A umzie chu Tape head ahin magnetic data a uma — hi magnetic data hi voltage in an let hlak tina anih.

Tape Head hi sensetivity suk tlawm inla  cassette trulloin ri in suk suok tir thei ding tina anih.

Hrilfie ding chun cassette a hla um hai hi **data** ana , hi data hi tape head in a tiem a , a tiem hi **data decoding** ania , hi decoding hi tape head in a thaw thei leiin cassette a data um hi a sensor in a tiem thei dan chi dang a **encode** (write) dan i siem thei chun tape head le cassette hai hi an trul naw anih.

Tekhinan tienlaia Gramophone hai lem chun electric khawm hmang loin Vinyl a data hi diaphragm in vibration in an let tawp hai a khawm hin a chieng anih.

Hi laia ei hriet ding chu hi thil hi tekhina ana atak a suk puitling ding chun a storage system dang siem trul ata annawleh sensor hi thleng kuol a input dan dang siem trul ata , timing le DAC le ADC hai inbuk atrul ding ka hung hril sa nisien. calculator ah pakhat (1) ei hmet a pakhat (1) a hung inlang a , input + logic = output ti in entirna a ka hung hril anih , a awlsam dan taka ei hrietthiem dan ding takkin.

Tape Cassette ah data hai hi binary data a ei inlet thei leiin , hla sie that na dinga an sie hi milim hai khawm ei sie tha thei anih.

Tienlai computer hai khawma cassette tape anlo hmang hlak kha.

Tuta Tape le Cassette chung chang ka hung hril kha Data , Electric Signal le output function ka hung hril na ana , Tape le Cassette chungchang hril fie tumna an nawh ti khawm ka hung hril sa nghal nirawse.

Hi thil ka hung hril na san chu data transmission ei hrietthiem chun electronic chungchang hrietthiem hi a harsa naw anih.

Tape le Cassette hi Analog Signal khawm nisien , Digital Signal le a danglam na a um nawh.

Tape Deck hi Analog Data Encoder / Decoder ani chun digital format achun VLC Player mani , MX Player mani , Phone a Gallery apps hai ang anih.

Memory card , SD - SSD - HDD , CD - DVD  hai khawm adanglamna a um naw a.

An function dan tak specific hi inang naw sien khawm a logic hi danglam ngailo ana.

A logic dittawk a hrietthiem chun hieng technology hai hrietthiem hi aharsa ta naw a , electric luong dan khawm hrietthiem aharsa ta naw anih.

A umzie chu , thlalak , hla  , video , video game , iengkim el hi tulai a ding chun binary data ana.

Hi binary data hi thlalak a suklang ding chun ahnuoia thlalak ang hin biel (0) le Pakhat (1) an tlar hmur ding anih tina anih.

![](https://dmuolhoi.wordpress.com/wp-content/uploads/2024/10/binary-code-visual-representation-of-binary-data-big-data-concept-vector-illustration-isolated-on-white-background-p80790304001208696748507.jpg?w=958)

Electric bulb hi an on zing chun 

**1**

ning ata.

Second khat a var a , second khat a thi a ,second khat zoah a var a athi nawk chun,

**1010**

ning ata.

**1010** Binary representation aneia , 0.5 hz frequency signal anih tina anih.

Second khat in vawi 60 a thi a , avar nawk chun **1** le **0** hi vawi 120 um ata , chuchu bit eita, 120 bits a um ding anih , 1 anthawk 0 chen hi cycle khat ana a umzie chu pakhat (1) vawi sarih (7) atlar in a um a vawi riet na ah 0 a um nawk cho chun chu chu cycle khat anih.

Tekhinan 11111110000000. Hi cycle khat ana 10 khawm hi cycle khat ana 1110 khawm hi cycle khat ana, 1 anthawk 0 chen hi cycle khat eiti hlak anih.

Ka hung hril ang khan 60 hz a chun hi bits hai hi total in 120 a um ata , 60 hz frequency ah cycle hi vawi hni (2) cho khom a um theia , cycle vawi sawmruk (60) chen khawm a um thei anih.

Digit tin hi bit khat ana , 1 ani chun signal a um tina ana , 0 anichun signal a umnaw tina anih. 1 anthawk 0 hi cycle khat anti hlak anih.

Chun ei hriet bel ding chu Signal a frequency le Data a frequency hi an ang naw anih.

Hi frequency hi electric signal ah ei hmang a electric bulb output ei sie le tekhina a ka hung hmang anih.

Hi 60 Hz frequency vek hi ri (sound data ) ah eiin let chun ei trawng ri hi second khat a inri hi hmun sawmruk in a thre tina anih.

Hi laia ei hrietthiem nawk ding chu ri le lim hai hi frequency ah eiin let niloin an frequency inlet dan ding khawl ei siem tina anih.

A khawl chu hi PCB hai hi annih.

Trawng ri hin frequency a neia, hun iemani sunga hril i nei popo a thumal hai popo khan frequency an nei seng a chuong hai chu electric current a frequency lehin an ang a anachu decoding ah signal frequency le data frequency hi an ang nawh ti hi ei hrietthiem a trul anih.

Ri (sound waves) hi electric signal in eiin let thei tina ana chu umzie chu ri hi energy (tha) anih eiti kha a namnghet na anih.

Frequency hi a lim awzawng a ei inlet chun hieng a hnuoia ang hi anih.

A hnuoia hi square wave anta, ri hrilfie na dingin a tha tak naw a chu electric current le ri hrilfie na ding chun a awlsam tak.

![](https://dmuolhoi.wordpress.com/wp-content/uploads/2024/10/picsart_24-10-20_20-50-44-8666458958065458671494.jpg?w=1024)

Tekhinan thumal pakhat lo la ta inla - **Kei Kanih** - ti hi.

**Kei kanih** iti hin _inherent frequency_ - ama frequency reng aneia.

Anachu a hril awlsam zawng in,  second khat a hi thumal hi i lam zo angin lo ngai ta inla. 1 hz frequency ni bawk sien.

1 Hz Frequency in second khat in i lam zo chun sound wave hi up, down ning ata, binary data chun 10 ani ding anih.

Hi 1 le 0 hi bits eita , hieng hai ahin i lam popo kha data a uma , tekhinan 1 ahin "**kei**" ti thumal data a uma , 0 ahin "**kanih**" ti thumal data kha a um anih, hi data hi amplitude, time le pitch hai an nih.

Chun hi data hi electric in a tiem ding chun 1 hz frequency vek in a tiem a trul ding anih.

Hi thil hi a hril awlsam zawng a 1 Hz kati  ana, atak aruok chun 1 Hz Frequency a thil record ding chun hriet khawp iengkhawm a um naw ding anih.

Fie tawk a rawl ei record ding chun 44.1 khz le 48 khz bek hi ei hmang hlak a , hihi recording achun sampling frequency anti hlak a. 48 Khz a sound lo record ni ta inla  second khat sung in amplitude / sampling data vawi 48,000 a siem tina ana

Digital Data achun second khat in pakhat (1) le biel (0) , bit eiti hi kati vawi 48,000 x 2 a ziek tina anih.

Mihriem in ei na in a hriet thei hi 20Hz anthawk 20Khz ana , hihi audible frequency range anta achunga sampling frequency rate le in ang lo anih.

![](https://dmuolhoi.wordpress.com/wp-content/uploads/2024/10/images1254204043073500678.png?w=610)

Hi lai a ei hrietthiem ding chu hi data a tiem inrang zie 44.1 khz a alo thiem hi **Signal Frequency** ana , **Electrical Frequency** ti khawm eiti hlak a , **Sampling Rate** ti hi data size hril na ana , chun **Audible Frequency Range** eiti hi ei na in ei hriet thei chin hril na ana.

Hi **Audible Frequency** ah ieng frequency am a um ti hai hi binary data in um ata , hi binary data a bits um zat hi **Sampling Rate** izir ana,  hi data hi electric in a tiem hin **Sampling Rate**  izir in atiem hlak a asanchu electric luong hi chel chat thei thil an naw a ,  a tiem inrang zie hi — Sampling Rate le in ang chie sien khawm — Electrical Frequency le Signal Frequency eiti hlak asan chu Sampling Rate hi data encoding le decoding a cho hmang ani lai electric signal hi PCB ah hi sampling rate frequency izir cho hin a luong ngai naw lei anih , hieng hai popo hin Hertz (Hz) le KHz an hmang vawng a an kar ei hriet thre chun frequency hrietthiem hi a harsa bek nawh.

Hi thil hi a hrietthiem awlsam dan a **Bit Depth** hrilsa loa ka hung hril anih.

Kha po kha vawikhat na dingin nisien, ei trawng hin thumal kimlo tamtak a uma thil hang hril fie theilo tamtak a um hlak anih.

Ka thei ang tawp chun ka ziek ve a , ziek hmai le ziek indiklo khawm um atih, chuong hai chu suk dik ning ata a sun zawmnna khawm hmatieng hung ziek pei katih.

Abikin electric le screen , tv , phone ahai hin iengtinam an lang theia iem an zawmna ?

Radio hi iengtinam a ri ei hriet thei ti hai.

Atawpna dingin.

Ei thil siem suok hai , mihriem siem eiti hai hi  hmu theilo hrietna , ei thudik hriet le thudik a indikna ankawp chovin kha khawl ei va siem thei hai hi ei ngaituo chun mihriem siem suok  hang ti ngam el hi thil thei annaw in ka hrieta.

Iengkim hrie chun iengkim a hriet a , ama lampui mi siempek ; khawvel a thudik hriet nuomna ei nei leia ei zawngna a ei hmu suok ti hi andik lem naw ding mani , ti hai hi ngaituo tlak ani hin ka hriet.

[**_Electric Current Zie - Sunzawmna_**](https://faintdigitalfootprint.blogspot.com/2024/10/electric-current-zie-sunzawmna.html?m=1) (Link Unavailable)
