---
title: "Frequency Bel Chiengna : Ri le Digital Electronics"
date: "2024-10-23"
categories: 
  - "hmar"
tags: 
  - "explorations"
---

![](https://dmuolhoi.wordpress.com/wp-content/uploads/2024/10/pexels-photo-257904.jpeg?w=1024)

Ka post hmasa ahai frequency hi iem ana ti a awm tawk ka hung hril ta achu hrietthiem zuolna dingin hang hril sa lang.

Frequency ti hi Hmar trawng a inlet ding chun , _**hun iemani sunga thil tlung , a nawn a tlung nawk hrilna**_ ana , hi thil tlung hi eini suk tlung khawm ani theia, ama a tlung khawm ani thei.

**Zat** \- ti thumal hi an hnaipui taka.

Tekhina in nikhat sungin vawi tam lir inhning le hun iemani sungah vawitam eiin thuok hai hi , lir inhning zat , inthuok zat ei tia.

Zawna a ei siem chun, 

**"voisun lir inhning zat ihriet ?"** 

**"darkar khat a inthuok zat ihriet ?"**

 Lir inhning  frequency le in thuok frequency in dawn tina ana.

**"Zat" ti hi frequency tina ana , anachu ei trong a zat ti hi thumal dang a hai khawm an hmang thei leiin ei hrietthiem suol naw na dingin frequency hril na a khawm an hmang thei , ti hi andik tak a.**

Zat ti thumal frequency hril na nilo a ei  hmangna hlak dang hai chu , "_**mipui um zat**_ " "**hmangai zat** " , "**lawm zat "**  , "**zakuo nei zat** " ti ahai hin frequency hril na le an ang ta naw anih asanchu hieng thumal ahai zat ei hmang hi a a velvel a thil tlung hril na a ei hmang ani naw leiin.

Zat ti thumal frequency hril na a ei hmang tekhina dang hai chu , "**hung ngun zat** " "**fe ngun zat** ", " **hrui hruol vet zat** "  , " **ke pen zat** "  ti hai hi an na , a chunga tekhina , nikhat sungin  vawi tam lir an hning a , "**lir inhning zat** " , "**darkar khat a inthuok zat** " ti hai hi a vel a thil tlung hril na a **zat** ti thumal ei hmang na anih.

**Frequency chu hun iemani sung a thil tlung , a vel a tlung nawk zat hrilna** anih kati ang khan.

Frequency hi ri , physics , electromagnetic waves , biology , electrical systems le statistics ahai a uma, hi post ahin hrietthiem a awlsam dan takkin , ri le electrical systems ah ei hmang dan in ka hung hril ding anih.

![](https://dmuolhoi.wordpress.com/wp-content/uploads/2024/10/img_20241023_2008341776784915446119860.jpg?w=1024)

Hrilfie nawk ding chun , hla le rimawi  ahai tempo eiti le **BPM** _**"Beats Per Minute"**_  hai hi frequency hril na pakhat ana, Washing Machine a **Cycles Per Minute (CPM)** ti hai le Lirthei thil ahai **RPM "Rotation Per Minute"**  ti hai hi frequency hril na an nih. 

**Hla le rimawi a frequency** ti achunga tekhina ka hung pek hi frequency umzie hrilfie na dinga ka hung hril ana, **ri a frequency** ti le **electric a frequency** hai le an ang naw na chu Hertz ti hmang in frequency hi ei inkhi a eiin chik hlak a , BPM, CPM le RPM ti hai hi Hertz ti inchik na ang ve an na anachu 1 BPM ti le 1 CPM , 1 RPM ti hai hi minute khat a thil tlung hril na ana, Hertz ruok hi chu second khat a thil tlung zat hril na anih.

Tekhinan 1 Hertz hi electric signal achun second khat a vawikhat inlap (on / off) tina ana, hi on off hi cycle anta , 20 Hertz ti chu second khat a vawi sawmhni an lap tina ana , 20 cycles a zo tina anih.

An lap ti khawm hi ei chieng a trula , thil inlap ding chun on / off a trul a — vawihni thil a tlung a trula — a umzie chu 20 Hertz a chun vawi sawmli (40) thil a tlung a , vawi sawmhni an on a , vawi sawmhni an off chun , ei hril ang khat vawi 20 cycles a zo tina ana , binary data achun 1 le 0 a zawm in sawmli um ata anachu second khat a 20 Hz in cycle hni (2) a zo ding ani chu 1 sawmni um ata 0 sawmhni um ata , hmun li ah anin thre ding anih. Tekhinan.

1111111111000000000011111111110000000000

1 hi on sung ana , 0 hi off sung ana.

1000 ms hmun li a ei thre chun 250 ms ana.

250 ms hi an on sung le off sung seng ana, an on sung le off sung total chu 250+2 = 500 milliseconds anih.

Ei chieng na dingin, second khat sung 10 Hz ah cycle 1 a um chun  a um chun binary representation.

11111111110000000000

Chun hi data tekhina hai hi binary data le frequency um dan ei hrietthiem theina dinga electric signal binary data a tekhina a ka hung siem ana. PCB le circuit logic a frequency ei thunun a current eiin pass tir dan hi, hi binary data ei siem ang ana, current in hi binary data a pawimawna chu hla le milim hai conversion ( analog -digital le digital- analog a inlet) a ding cho anih.

A mawl zawng taka hril ding chun hla le milim hai hi hieng 1 le 0 a in save an na, hla ei play a milim ei en hin hieng 1 le 0 hai hi electric signal in a tiem a , speaker le screen a hai a thawn hlak anih.

Speaker a magent ah hi data izir a voltage a luong lut hin magnet in vibration a siema chu chun ri asuoka , hi data izir hin screen a pixels hai khawm a on off , mix and match a milim ei hmu thei anih.

Hertz hi a lamtawi Hz ana , hi tilo Kilohertz (Khz) le Megahertz (Mhz) hai an uma , Gigahertz (Ghz) le Tetrahertz(Thz) ti hai khawm an um pei anih.

**Hertz (Hz)** hi second khat in vawikhat an lap a

**_Kilohertz (Khz)_** khat hi second khat sungin vawi 1000 an lap tina ana .

Rawl ei record hai hi 44.1 Khz le 48 Khz hai an na

**_Megahertz (MHz)_** khat hi second khat sungin vawi nuoi sawm an lap tina ana , radio hai le 4G network haiin 700 MHz chen an hmang hlak a.

**_Gigahertz (Ghz)_** hi second khat sung vawi crore zakhat (100) an lap hlak tina ana, Phone a processor hai hin 2 Ghz le 3 Ghz an ni tlangpui a , Computer processor hai hi 3Ghz anthawk 5 Ghz hai an ni deu tak hlak a. Internet ei hmang na phone le wifi hai khawm hin Ghz an hmang a , mobile network 5G thren chun 24Ghz chen in frequency an hmang a, anachu dan naran in 5 Ghz anthawk 6Ghz  chen an hmang hlak anih. 4G Network ruok hi chu 700 MHz anthawk 2.4 Ghz chen frequency a hmang ve thung anih.

Gigahertz chunga Frequency dang hai chu hun dang a ding nisien.

Hi laia Hertz ka hung hril hi Electric Signal a Hertz ana , Sound Frequency an naw anih.

Electric signal a AC current ina ei hmang hai hi 50 Hertz in an lap a , hi inlap khawm hi ei hmu hman naw a , Phone ahai 2 Ghz Processor ,  second khat sunga crore zahni (200) inlap a data a thawn kuol hai hi anrang hle a, anachu ei hriet ding chu hi inlap rang cho leia hi phone hai inrang an naw a, current (a luong hrat zat ) le a logic hmang izir anih.

Hi logic hi ram le processor sunga electric circuit eiti hai hi an na, a umzie chu logic izir in 2 Gb ram khawm 10 Gb ram nekin an rang thei tina anih.

Tekhina in 10Gb DDR3 Ram 1066 MHz nekin 2GB DDR4 Ram 8500 MHz hi anrang lem tina ana ,  application hi 2Gb neka tam khawm nisien 8500Mhz hi 1066Mhz nekin a let in vawi sari in an rang lem a ram a umlo data kha alak inrang lem ding tina anih.

Sound Frequency tieng lut inla,

Ri a frequency ti hichu ri um ta phawt a ri insang le inhnuoi inchikna ei hrilna ana , mihriem siem fom nilo in **ri - zie _(nature of sound )_** , thil um reng ana , ka hung hril ta ang khan , **Electric a frequency ei ti le ri a frequency hai hi Hertz ve ve khawm ni hai sien anin ang naw anih** , Electric a frequency hichu data ( chanchin , thu ) information ei thawn na a ei hmang ani deu taka , Ri a frequency hi data ani thung anih.

Hi lai ei hriet thre hi a pawimaw hle anih asanchu anin ang lai zingin danglam na tak an nei hi.

Ri hi iem ana hrilfie ding hin hmar trawng ahin thumal neilo ei neive nuol a , ri hrilfie ding hin energy,  matter le transmission ti hai hi khawm ei nei ve naw lei hin a hril fie antak a.

Energy ti hi , thumal a hrilfie ding chun ," **tha bo** " hi energy neilo ti inla andik a.

Tlang sip anthawk khawmuol insuk leia tui hung luong tla hin tha anei a , thli hi kil khat anthawk kil khat a vuong hin, tha a neia , Nisa a sa a , a lum na tak ahin tha a uma.

Hieng hai ahin tha a um leiin , tui , thli le solar anthawk current ei laksuok a , electric current khawm hi tha anih tina ana.

Chuong ang bok chun ri ahin tha a uma , ri anthawk hin electric current hi ei lak suok thei ding tina ana , anachu **_ri anthawk electric current hi ti khawp laksuok aharsa eila ti anih._**

Matter ti hi , ei hmu , ei tawk , eiin hnam thei thil hai popo hi matter ana , hmar trawng chun **tak** ti hi an hnai pui tak a, anachu ei hrietthiem ding chu **tak nei** eiti hai hi mita hmu theilo **tak** khawm a uma chuong hai chu thil rim , rim inhnik , rim sie eiti , gas hai hi an nih. Gas ti khawm hi LPG Cylinder sunga um boruok cho hi gas an naw a , Oxygen le Carbon Dioxide hai khawm hi gas threnkhat an na , an ni khawm hi mit a hmu theilo **tak** **nei** an nih.

Hang hril nawn nawk Inla energy chu tha tina ana , matter chu tak tina ana .

Hieng hai hi ei cheing tawk chun ri hi iem ana ti ei hril thei ta a.

Energy hi tha ei tia , matter hi tak ei ti chun,

**"Ri hi tha insawi, tak hmanga inlawn hi anih."**

_" Sound is the vibration of energy transmitted through matter. "_

Ri hi mechanical wave ani a , ri ei siem hin boruok eiti ahin vibration a siema , vibration ti chu an lap , an rok, an sawi, tina ana.

Ei kawla miin khuong an vuoka khuong a ri suok leiia eiin lap ei hriet thei hai hi boruok ah vibration (inlap na) lei ana, ei ri siem leia vibration um hai hi ei hriet phak lo vibration (boruok inlap) microphone in a hip a, sound frequency izir in electronic signal in an let a , hi electronic signal hi cassette tape le HDD ah magnetic leh CD le DVD ahai a a pong le inthuk izir in data asie tha a , a chunga sound frequency a Hertz le electronic signal a Hertz hai hi an ang naw achu an let (convert) thei eiti le khan mihriem thrangna umlo in electric current hin hieng data hai hi asie tha thei anih. Hieng cassette tape, HDD a magnetic data le Cd/Dvd a data hai hi analog data eita , hi data hi computer ei siem suok anthawk hin hieng analog storage system ahai binary data in ei sie tha thei a ,hi binary data hai hi digital signal annaw le digital data eiti hlak anih.

C key eiti hi standard tuning ah C4 (Middle Key) hi 261.63 Hz ana.

C Major chord hi key pathum ruola inring ri suok hi ana , hieng key pathum  C4, E le G hai hin frequency seng an neia chuong hai chu.

**C : 261.63 Hz** 

**E : 329.63 Hz**

**G : 392.00 Hz**

Anachu perkhuong , keyboard , piano , harmonica le adang ahai ri suok hi key hmun khat chie khawm ari suok an ang ngai naw a, an ang naw nasan hi a thuomhnaw lei eiti hi thukhel an naw achu ahril kim tawk naw a, hieng frequency pathum hai khel ah frequency dang tamtak leh a sound wave izir a anin chawkpawl dan izir leia an ri suok hi in ang ngailo anih.

A thing le a thuomhnaw izir a ri suok eiti hi hieng thing , thir le a boruok a ri anlawn dan thuruk hai hi ,  kut in tringtrang hrui a tawka ri suok cho niloin a thuomhnaw izir le, ri boruok a anlawn dan izir a , kha ri suok na ding a dinhmun pawimaw popo suk hlawtlinga aum leia ri suok ana, rimawi siemthei thuomhnaw a key um hai hi frequency tamtak inchawkpawl leia an rik dana inri ani lai zingin hieng key hai hi frequency an ni nawh ti ei hrietthiem atrul anih.

![](https://dmuolhoi.wordpress.com/wp-content/uploads/2024/10/img_20241023_2110461353471245666043385.jpg?w=768)

A umzie chu Frequency Generator ah hieng rimawisiemthei thuomhnaw hai key hi , tekhinan C Major Key a Frequency Pathum hai hi Sine Wave in a ruol in i play chun C Key eiti tak hi perkhuong , keyboard le piano ti hai C key nekin C key indik tak asuok lem ding tina anih asanchu a ri suokna phone speaker , computer speaker , le ieng app le software khawm hmang Inla , a ri siemtu tak electric signal hin hieng ri frequency hai hi mihriem nekin a hriet chieng lema , mihriem suksuolna a um ngawt naw chun electric signal hin apps le software ahai ri indiklo asiem naw ding anih

Mihriem na in 20 Hertz anthawk 20 Kilohertz chen a hriet thei ei ti hi, hi frequency range sunga ri popo hai hi a chawkpawl dan izir in **_ri um popo_** isiem thei ding tina ana.

_**Hilai a ri um popo ka ti hi hrietthiem awlsam na dinga ka ti ani a - thudik ani nawh - asanchu mihriem na in a hriet theilo tamtak ri a uma , chuong hai chu ran cho hriet thei ri dam an na , ran in an hriettheilo ri khawm a um anih.**_

Ui hi mihriem nekhin an na avar eiti na san hi ri-inring lei cho niloin, mihriem hriettheilo ri an hriet thei lei ana , a umzie chu mihriem in ei hriet thei frequency range 20Hz anthawk 20Khz chen ei hriet thei lai , ui hai hin 40 Hz anthawk 40 Khz chen an hriet thei lei anih.

Ran in an hriettheilo ri khawm a uma chuong hai chu **Infrasonic Sound** le **Ultrasonic Sound** anta, infrasonic frequencies le ultrasonic frequencies ti le thu hmun annih 

Infrasonic le Ultrasonic ri hai hi a hmangna tamtak a uma , Infrasonic hi ri key inhnuoi tieng ana, 20 Hz hnuoi tienga ri hi Infrasonic eita , 20 Kilohertz chung tienga ri hi Ultrasonic Frequency ei ti thung a , ri key insang tieng anih. 

A umzie chu ri hin range pathum a neia chuong hai chu 

**1) Infrasonic Sound Range** 

**2) Audible Sound Range** 

**3) Ultrasonic Sound Range**

20 Hertz hnuoi tieng hi infrasonic sound range eiti hlak a 20 Hertz anthawk 20 Kilohertz hi audible sound range ana , 20 Kilohertz chung tieng hi ultrasonic sound range eiti hlak anih.

Hilai hi ri inring le inringlo tina an naw a , a key thum le na khel awzawng a ri inring an nih , key hang ti hin risiemthei , perkhuong , piano, keyboard ti hai key le in ang lo ana , hi lai kar hi ei hrietthiem a trul.

Ultrasonic ri hi ei na in ahriet thei ta naw a anachu mihriem sunga thil um hai en na dingin an hmang thei anih.

![](https://dmuolhoi.wordpress.com/wp-content/uploads/2024/10/12w3354574461259727479.jpg?w=1024)

Ultrasound eiti hi ultrasonic sound lamtawi ana , ultrasonic frequency khawm ei ti hlak a, hieng ri hai hmang hin ultrasound khawl in phing sunga um naute hai khawm ei en thei anih.

Phing chung anthawk ultrasonic sound tamtak a thawn a , kha ri hai kha anhung kir a naute lim asiem hi , khawl in ri tamtak a thawn dawk a , an lampui hraw ding awm a khawl vek khan a hisap a, a ri thawn dawk anthawk ahung kir hun - inhma le inhnu - izir in binary data in an let a,  a lim asiem thei anih.

Tui sung lawng (submarine ) hai khawm hin ultrasonic frequencies an hmang a , chu cho chu niloin welding thaw na , lirthei car ahai parking sensor hai khawm hi Ultrasonic sound hmang na then khat chu an na.

Infrasonic Sound hi Ultrasonic sound angin a hmangna atam ve naw achu hmangna bo ani chuong naw a hang hril kim vong hi aharsa ding ana , anachu a hmangna pakhat chu tui sung lawng ahai tui sung lawng dang hai le inbiek paw na in an hmang hlak anih asanchu ama hi frequency dang hai nekin a dang an tak lem leiin.

Hieng thil ka hung hril hai hi a awlsam zawng a ka hung hril atam a , hril sa lo tamtak khawm ka neia , ka hrietna in a phaklo tamtak khawm auma, tekhina in a chunga ultrasound in mihriem phing sung thlak alak dan hai hi a awlsam dan taka basic concept ka hung hril na ana.

Ran in an hriettheilo ri frequency range ti hai khawm hi a awm tawk "generalization" ka thaw a ka hung hril ana , mengte , bâk , vawk, sai , mazu ti haiin anni seng in an hriet thei chin frequency range bik an neia, chu cho khawm chu niloin , hieng ran chi khat sunga chi dang - dang hai , tekinga in ran ah ui , ui ai German Shepherd , Terrier , Corgi ti hai  - hieng breed ahai khawm hin coat izir dam - khawm chun an um hmun , ahun , an hriselna  ti hai izir in audible frequency range an nei seng a , chu leiin ka thil hung hril hai hi thudik tawpkhawk anga ngailo in mihriem hrietna tawpkhawk a chite ka hriet hai a awlsam zawng taka ka hung hril na ana , hrietna hi tawp loa zawng thei ani zie hai a suk lang a , ei mimal hlutna hai khawm amin hriet tir anih.

Hang hril pei inla , ri in frequency anei ti khawm hi adan ding taka chun andik chie naw a anachu chu hrilfie ding chun physics tieng lut atrul el ding ana , hang lut chie ding hin ei hrietthiem po hi hrietthiem na tak tak umlo chun atangkai chuong naw ding ana , chu leiin ri hi frequency anih ti ahin hang lungawi phawt inla.

Frequency ahin waveform pali (4) ei hmang  bik tak an uma chuong hai chu **Sine Wave** , **Square Wave** , **Triangle Wave** le **Sawtooth Wave** hai an nih.

<figure>

![](https://dmuolhoi.wordpress.com/wp-content/uploads/2024/10/3g_175572196096996025246.png?w=400)

<figcaption>

Frequency Waves

</figcaption>

</figure>

<figure>

![](https://dmuolhoi.wordpress.com/wp-content/uploads/2024/10/image_editor_output_image-728989709-17301991278224500690430327224600.jpg?w=1024)

<figcaption>

Musical Instrument a ri ( chords , sounds ) suok dan

</figcaption>

</figure>

Music keyboard chi khat synthesizer keyboard eiti hai, sound design a an hmang hlak hai hin, hieng waveform hai hmangin ri an siem suok hlak a , hieng synthesizer keyboard hai hin keyboard le piano le perkhuong ri , tawtawrawt ri , musical instrument popo ri hai hi an siem suok theia anachu aharsatna chu hieng instrument ri hai hang siem suok ding hin variable le conditions a tam hle a , mihriem in hieng thuomhnaw hai tekhinana DAC , hi ei siem anachu sound frequency a second khat sunga 44.1 Khz sampling rate a binary data khawm hi kum tam sui inla khawm ei hrietthiem kher dal thei anih asan chu frequency overlap iengzam a um , frequency iengzat chie am a uma , ei hrietthiem ang chie hin binary data hai hi an um chie mani ? ti hai khawm ei chieng naw a , ei thuomhnaw siem hai hi a awm tawk thudik ei hrieta ei siem a current in iengkim a khat in a thaw hang ti hi thukhel ani bek naw anih.

Hi waveform pali a pahni hai hi electric signal a khawm ei hmang hlak a , tekhinan **_AC hi Sine Wave ana , DC hi Square wave ana_** , hi hma a DC a oscillator hmanga AC anga ei suk lap fom kati hai kha hang hril chieng Inla , DC hi square wave ani lei hin an off thut a , an on thut hlak a , PCB (Circuit Board) ahai AC hi hmang ta inla duthusam in signal hi a thawn thei naw ding asanchu square wave a transition — on anthawk off anthlek — na hi tluong taka luong ani leiin achieng thei naw ding ana , signal chieng na ding chun DC a square wave ah vawi le khat a signal inthlek thut hi atha lem lei anih.

![](https://dmuolhoi.wordpress.com/wp-content/uploads/2024/10/pexels-odavidarts-114419921534433549957593469.jpg?w=992)

Iengkim hin frequency ei neia - hi thil hi **Resonant Frequency** ei ti hlak a, milim ahai glass no mi in an khek khuma ansuk koi hai hi resonant frequency lei anih.

Thil reng reng a resonant frequency i hriet a , a resonant frequency vek in speaker annaw le emmiter i daw khum chun akoi annaw le isuksiet thei ding tina anih , building khom nisien , thingkung khawm nisien , iengkim el hi.

Hi umzie chu frequency threnkhat in thir le lung hai khawm hi ri (ultrasonic frequency) ringawt in tui (liquid) angin in um tir thei ding tina anih. 

Atawpna dingin , Frequency hi ri inkhi na cho an naw a , Physics , Electric a signal inthawn na le Electromagnetic frequency ti hai khawm a um ti chu ka hung hril nawn nisien.

Chun, ka hung hril hai hi a awm tawk ahmawr te cho ana , ka hriet po khawm ka hril naw a , ka hriet po khawm hi tlawmte cho ana, hril awlsam zawnga ka hril khawm atam kati ang khan atiem tu hai inlo tiem thiem ve atrul anih.
