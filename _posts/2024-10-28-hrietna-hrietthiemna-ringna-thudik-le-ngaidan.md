---
layout: post
title: "Hrietna , Hrietthiemna , Ringna , Thudik le Ngaidan"
date: "2024-10-28"
categories: 
  - "hmar"
tags: 
  - "insuina"
  - "ngaidan"
---

Knowledge, Understanding, Faith , Truth and Opinion

* * *

Hril sei trulloin hieng thil hai hi iem an ni ei hriet senga , anachu hieng thil hai hri thre thei naw ni awm takkin mihriem le mihriem kara inhrietthiem naw na tlun tu ani vet hlak hi ieng lei am ani ding maw ? Thudik ei hriet si chun ieng leia ei ringna hai hi inhning hlak am an na ? Iem ei hriet naw ei hriet si naw chun iengtina ei hriet hai hi hriesuok am ei na ?

Ka khawlai lengna lampui.ah lung ka hmu a  , ka lung hmu kha a um na ka hriet a, ka hriet kha thudik ana , anachu ka hmu phak naw na ah ka um hnung chun ka thudik hriet kha ringna in an chang a. Hun a hung sawt a ka hrietna ka suk thar naw lei chun ka ringna khawm kha ringhla na in anchang a , kan ringhla leiin indik naw nekin ka ringhla na khawm chu ka bansan a chuongchun ringna neilo ka hung ni a , thudik mi lo hri pui hai ringna khawm kha ngaidan kan ni tir a , ngaidan a hung ni ta a . Hrietthiemna ka nei naw lei cho in ka hrietna , ringna in anchang a , ka ringna , ringhla na in anchang chun , ka mihriem nina leiin ka ringhla na tak ngiel khom ka bansan a ring nawna in anchang a , ka ring tak naw leiin ngaidan kan ni tira.

Anachu ngaidan indik le indiknaw a um thei naw an ti si chun , a um thei ti hai ngaidan hi andik am andik naw ? Andik chun ngaidan indik le indiknaw aum thei naw ti chu thukhel ani si , andik nawh kati khawma ngaidan indik le indiknaw a um thei naw ti hi thudik ani thei chuong si nawh asan chu pakhat ngaidan in, a ngaidan kha thudik ani si. Mi ngaidan ka hnawl ding chun kei khawm ka ngaidan mi hnawl ve anta chuongchun hmasawnna umloin kan umna ngai a kan um a.

Ngaidan indik le indiknaw a um thei an ti nawk chun , hi ngaidan hi andik am andik naw iengtinam ka hriet thei ding ? Ngaidan ani le ni naw tak ngiel khawm iengtinam ka hriet thei ding ? **_Ngaidan chungthua ngaidan um hai hi ieng him ngaidan ana ieng him thudik_** ?

Thudik ti khawm hi iem ana ?

Thudik chu a danglam ngai naw a , ka hriet hai hi ka hriet sung chu thudik an na  , ka hrietna izir in thudik ka hnai peia , ka lo hriet hai, thudik min hnaitir tu thukhel a inchang hai khawm kha a hun laia thudik an ni leiin an hlutna ka  hriet zing a trul a , sierkawp a pakhat bovin sawm a um thei naw ang hin.

Hrietthiem na neilo chun mani inhmangai tak tak a harsa a , **Hrietthiemna ka hrietthiem naw leiin hrietthiemna ka nei thei naw chun iengtinam hrietthiemna nei kata?**  hrietna bawzui hai khawm trullo in ka ngai a , thil trullo in an chang a , khawm chu thudik ana ngaidan khom anih.

Anachu chu anthawk hma ka sawn tum a zawna ka siem chun thudik ka hnai a , ka kut a mihriem in hrietna an zawng leia khawl ka chel ka hmang ka bansan ngam ding ti zawna hai ka hang siem a. Electric bo , zalna ding khum boin , thlasik a inthuom lumna ding bovin ka um thei ding ?  Ti hai . Hieng hai hi boruok a hung suok an ni ? Ka bansan ngam naw si chun hlutna an nei ning ata ,  khawvel mihriem popo hin , hrietna zawng a trul nawh ti vong ta hai sien puk sunga la um vong ding ei nih ti hi ka hriet suok a.

Hi lai thu hin iengkim hi remruot sa a um anih, ti hi a suk chieng in ka hrieta , ei zallena chu ei hrietna po a ei ditthlang  thei na hi ani hin ka hrieta , anachu hi thil hi  hril zawm pei chun thudang ah an pem lut el ding ani leiin tawp san kata hun remchang danga bawzui dingin.

Hril nawn ding chun , ngaidan , thudik , ringna , hrietna le hrietthiemna hai hi hrietthiemna tak tak ka nei naw hin kan hrieta asanchu ka thudik hriet hai hi ngaidan a innghat ana, thudik niding a ringna ka nei hai khawm hi ka hrietna a innghat an na , thudik ka hrietkim ti khawm hi ngaidan ana , ringna lei cho ani nawka an kuol mer mur a anin hngat tuo hin an langa , iem ka hriet naw ka hriet si naw chun iengtinam ka hriet trul ka hriet thei ding ? Ka hriet trul cho ka hriet chun ka hrietthiem dan hi ka ta dinga huntawk ni ding ana , chuong lai chun ringna indiknaw iengtinam ka nei thei ding ??  ti ang ani hin ka hrieta , Alan Turing in Halting Problem a hril le ka ngaituo kawp a , ei hrietthiem theilo ding thil hai hi ei hrietthiemna kimnaw zie inlangtirna dinga um an ni dim ti hai hi ngaituo tlak an ni hin ka hriet.

Hieng ka hung hril hai hi anin zawm dan hi ka chieng naw anih ti ka hung puong nawn ni sien, chu leiin a chung tienga ka hung hril hai khawm kha ka hrietthiem dan taka ka ngaidan ka hung hril an nih ti ka hung hril nawn anih , hrilsei ta lovin — ka thil hung post hi ka thil ngaituo , ka lu sunga um ka hung phawr lang ve an na.

<figure>

![](https://dmuolhoi.wordpress.com/wp-content/uploads/2024/10/15676305251462493674230402332881.jpeg?w=564)

<figcaption>

Ngaidan leia inhniel , thudik ani ve ve !

</figcaption>

</figure>

Ngaidan ve mei mei an nih ti chu ka hung hril nawn nisien.

Thiem taka i milo tiem pek atrul anih.
