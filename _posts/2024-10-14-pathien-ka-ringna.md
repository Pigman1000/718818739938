---
layout: post
title: "Pathien Ka Ringna"
date: "2024-10-14"
categories: 
  - "hmar"
tags: 
  - "self-reflections"
---

![](https://dmuolhoi.wordpress.com/wp-content/uploads/2024/10/img-20241014-wa00039153015431082986934.jpg?w=1024)

Ka mawl zie hung tarlang met katih.

Bible hi ka tiem bek naw achu kalo tiem vet met hlak a.

ka hung tleirol suok In ka nun ka thlir a , khawvel um dan ka thlir a Bible a thudik ziek a um hai ka hang ena , retheina , harsatna , piengsuol hai ka hang ena , Pathien a um si chun ieng leia hieng hai hi um am kata, a dawn na ka hmu zo nawh.

"Ka trawngtaina mi don la ring ka che" ti chen in ka trawngtai a , ami dawn chuong nawh.

I trawngtaina a dawn naw che hi ita dinga tha ani anti hlak hi tun ka hrietthiem ve cho anih.

Ka lungawi naw na ka khek suok puia , Pathien um ka ring nawh kati a , ka hrietna tlawm leiin ka ring naw anih ti kalo inhriet ngai naw a. Ka hrietthiem na atlawm anih ti khawm kan hriet nawh.

Khawvel a famkim naw na um popo hai hi mihriem lei anih ti kalo hrietthiem naw a , hrietna ei zawngna ah science , medicine, philosophy, technology ahai Khawvel famkim naw na hai hi suk famkim ei tum a mihriem in van ngaina ei nei zie hai hi Pathien um ring naw inla khawm ei mihriem zie ah a kawp tlat anih ti khawm hi kalo inhriet naw anih.

Mihriem hrietna inthuk tak zie hai ka hang tiema , ka hrietna tlawm zie kan hriet suoka.

Science in Big Bang a Khawvel intran anih ti hai hi thudik khawm nisien Pathien rem ruot ani thei ding ? Tia zawna hang siem na chang khom kala hriet nawh.

Big Bang kha iengtinam a tlung ti zawna hi a dawn na mumal aum ta nawh, Pathien tu inam asiem ti le thuhmun antah.

Sakhuona in Pathein um na san a hril fie zo naw ang hin mihriem hrietna popo khawmin iengkim in tran dan a hril fie thei chuong nawh.

Chuong ani si chun a um ti ring hi a awm lem asanchun iengmalo hi ieng ah asiemtu boin a um thei nawh.

Something can not come from nothing.

Mathematics ah zero (0) hi ieng lai khawm pakhat ah an chang thei ngai nawh.

Sakhuona in khawvel zie (nature of the universe) , a hril kim naw leiin, Philosophy a hung suoka , Philosophy in Mathematics asiem tha a , Mathematics le Philosophy in Science ahung siem a , Science in Technology a hung ra suok nawk thung a, iengkim hi anzawm anih , abul chu Pathien tho anih.

Mihriem hrietna inthuk tak zie chu sakhuona in Pathein ang puia siem in nih ati ahin , mihriem khawmin 2019 khan hringna , thil hring — ecoli bacteria eilo siem suok antah.

Tun Artificial intelligence , Robotics le Bioengineering in mihriem angpui ei siem thei dim , ( can we re-create sentience ? " ) ti zawna an dona , tamtak chun an ringhla anchu lam chenve neka tam chu ei hraw ta hi ahoi katih abikin Artificial Intelligence ahin an lang chieng. Robotics le Bioengineering khawm an hla bik nawh.

Mihriem sunga lung , thin , mit ,  kut le ke le tamtak eiin buk thlek thei tah.

Thina hiel pumpel tumin hrietna ei bawzui zing , ei pumpel thei dim ?? Ka hrietnan' aphak nawh , mi thiem hai chun ei thei an ring.

Thina chen pumpel tuma hma ei lak — thei ta inla theinaw inla khawm , ei tumna ahin van ngaina tak chu ei nei ani awm hi katih.

Thina lo pumpel ta inla ei khawvel ahin chatuon hringna science le medicine in lampui a siem tum ang hin lo siem ta sien van a ei lawm man hi chatuon damna neka hlu lem anih ti amin hriettir.

Hi nun zoah iem a um ti hi chieng inla chu Hieng hai hi ei bawzui naw ding ana , anachu chuong lai zing chun iengkhawm a um nawh hang ti hi , iengkim hrie anga inngaina ei nei lei cho ani el naw mani katia kan ngaituo a , iengkim ka hriet nawh ka chieng bawk si.

Khawvel mivar haiin hrietna an hnawt a , an hrietna hnawtna ah iengkim siemtu chun a kut hnung hi hmu dingin a zamsan char2 anih.

kum sang lo liem ta a ei chanchin mi thiem han an sui suok hai ka tiem hin ka ringna hi a  chieng zuol bik.

Iengkim ahin a kut hnung hmu dingin a uma ti hi ka ngaidan hang hril fie lang.

Mathematics a  Biel , Zero (0) le Pakhat , One  (1) ah Dualisim and Binary Oppositions , Fibonacci Sequence and the patterns in design. Logic le Philosophy ah First Cause -  Prime Mover , Quantum Physics ah Observer Effect le Consciousness, Theoretical Science ah Simulation Hypothesis , Big Bang le Intentionality, ti ringawt ahai khom hin a ring nuom ta ding chun ringna khawp ana.

Hieng thila hai a kut hnung azam san kati hi thudik ninaw sien khawm ka ringna anthlek pha hi ka nun ka hmang dan a danglam pha a, Khawvel ka hmu dan a danglam a, hieng subject ahai ka hrietna akim naw achu a awm tawk ka hrietthiem hin ka ring a , ka hrietthiem na po a ka ringna a thlek pha hi a kut hnung a ngai thei annaw ding a?

Pathien hi sakhuona in a dang naw zie hieng hai hin a suk lang in ka hriet keichu.

Pathein a um naw tia kalo ring kha ka ta ding hin ka ringna suk hnget tu in athrang a ka lawm.

Ka ringna ka pongna ahin hlawkpui ding ka nei nawh , mi laia inleng nuom leia ti kan nawh , mi ringhla a ringna indiklo tia ngaidan lo nei khawma ka nun ah danglamna aum chuong nawh.

Iengkim ka hriet nawh , ka chieng tawk.

Iengkim hrielo a lungawi theina ka nei anachu kan chuk tawp chuong naw ni.

ka famkim nawh , ka hrietna khawm a tlawm.

Ka ring dan khawm hi andik naw na tamtak um atih , tamtak chun mawl khawm mi ti intih kan hriet , anachu Pathien aum ti ka ring a, ka ringna inhning ngai naw ni.

Hi thu ka hung hril hai hi ka hrietsuok , ka testimony , ka piengthar ka puong na an nawh.

Inhrietsuokna ka nei sun chu ka nu pasal in a piengpui sakhuo a bansan a , a nuhmei sakhuo ah Pathien ahung hmu hi ka nu le a pasal chungah ka lawm, hieng ka hung hril ngam hi a pasal lei cho anih.

A ringna in thlek khop a ka nu in a nun a lo hmang ve , a ringna in thlek leia keiah inngaituo na khawp amin tlun hai.

Chu cho chu anih, inhrietsuokna ka nei.

Khawvel ei hriet dan hi suk thar zing a trul a , thudik hi hnawt zing atrul anih.

Bible in Pathien thu ami hril ahin ei hrietthiemna hi thudik ani ani chie am? ei ngaidan thudik eiin ni tir mani?  ti hai hi mani le mani indawn chieng hi atrul nasa in ka hriet .

Nang iem Pathien a um I ring na san ?

Tawp ngailo ding hun , ahin ka mawphurna hi ava awlsam.

Iem i mawphurna nang ?

Facebook Post

October 13 - Sunday
